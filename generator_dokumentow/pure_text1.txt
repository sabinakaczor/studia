Wyrzutnia konfetti, ścianka do zdjęć, profesjonalna ochrona. Lokale gastronomiczne na różne sposoby starają się zachęcić szkoły, 
by to właśnie u nich zorganizowały studniówkowe bale.

Tradycyjnie w szkole będą się bawić maturzyści w Biskupiaku. Tam studniówkę zaplanowano na 14 stycznia.

Jednak zdecydowana większość tegorocznych bali maturalnych odbędzie się w hotelach i restauracjach.

– Taka od wielu lat jest moda i taki jest wybór uczniów i rodziców – mówi Marek Szymański, dyrektor Zespołu Szkół Chemicznych i Przemysłu
Spożywczego, w ramach którego działa XII LO. – W naszej szkole nie ma stołówki szkolnej i mielibyśmy problem z dowozem cateringu. Dlatego
lepszym rozwiązaniem jest wynajęcie lokalu. Nasi uczniowie będą bawili się 4 lutego w Hotelu Korona w Zemborzycach Tereszyńskich.

Sezon studniówkowy w Lublinie rozpoczyna się w sobotę. Jako pierwsi poloneza zatańczą maturzyści z VIII LO.

W tym roku najmodniejszym lokalem na studniówkę jest In Between w Panieńszczyźnie. Bawić będą się tam m.in. uczniowie I LO, IV LO i X LO.

– Wygraliśmy wśród maturzystów nutką świeżości na rynku, dużym parkingiem, bardzo dekoracyjnymi salami oraz możliwością zorganizowania dużej
imprezy na jednym poziomie – przyznaje Anna Koteczki, dyrektor hotelu. – Nie bez znaczenia były też dodatkowe atrakcje, które im zaoferowaliśmy,
jak wyrzutnia konfetti, ścianka do zdjęć czy oprawa graficzna. Z kolei rodzice wielką wagę przykładają do bezpieczeństwa. Zapewniamy ją
zatrudniając dużą ekipę ochroniarzy i ratownika medycznego, który będzie obecny przez cały czas zabawy.

Na studniówkowych stołach pojawić będą się najczęściej zupy-kremy i dania z drobiu.

– Jeśli chodzi o kreacje to wciąż najmodniejsze będą sukienki w kolorze czarnym, grafitowym i czerwonym – prognozuje krawcowa Anna Maliszek. –
Maturzystki zaczęły myśleć o kreacjach już w październiku. Wiele z nich ma już gotowe kreacje. Chociaż muszę przyznać, że tego typu zamówień
jest z roku na rok coraz mniej. Licealistki najczęściej kupują gotowe kreacje.
Z roku na rok spada też zainteresowanie uczniów udziałem w takim balu.

– 14 stycznia na studniówce bawić będzie się 12 klas i potrzebne będzie kilka tur poloneza. Nie będą to jednak wszyscy nasi uczniowie. Niektórzy
rezygnują z udziału w zabawie ze względów osobistych czy rodzinnych – przyznaje Elżbieta Sękowska, dyrektor XV Liceum Ogólnokształcącego.

– Na udział w studniówce zdecydowała się u nas połowa uczniów – mówi Dorota Iwaniecka-Przybysz, wychowawczyni jednej z klas maturalnych w VII
LO. – Mam wrażenie, że znaczna część młodzieży, która dała się pochłonąć szeroko rozumianej elektronice izoluje się i nie chce brać udziału w
podobnych imprezach. Zupełnie ich one nie interesują. Ci, którzy będą się bawić przed maturą, bardzo cieszą się na bal. Nie mogą się go doczekać.

W tym roku na studniówce będą mogli bawić się także absolwenci. 11 lutego o godzinie 18 korytarzami III L.O. ruszy korowód par w I balu
absolwentów Unii. Podczas „Studniówki po latach” dawni maturzyści będą bawić się w rytm muzyki lat 60 70., 80., 90. i przebojów XXI w.

